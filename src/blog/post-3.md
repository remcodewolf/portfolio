---
title: Hackaton Among The Stars
author: Remco De Wolf
description: "Onze deelname aan de grootste hacktathon van België."
cover: ../assets/images/Among_the_stars.png
coverAlt: Space
pubDate: 2022-07-15
tags: ["IT", "Learning in public", "Hackathon"]
---
# Survival of the Shippest – Mijn Eerste Hackathonervaring in Antwerpen

Op dinsdag 19 november 2024 ging ik samen met een heleboel medestudenten voor het eerst naar een hackathon: **Hack The Future** in Antwerpen. Het werd een lange, intensieve, maar vooral inspirerende dag die ik niet snel zal vergeten.

We vertrokken al om **6 u 30 ’s ochtends met de bus** richting Antwerpen. De sfeer zat meteen goed: iedereen was een beetje slaperig, maar ook enthousiast over wat zou komen. Toen we aankwamen op onze locatie, werden we ontvangen met warme dranken en koeken. Daarna werden de verschillende opdrachten afgeroepen en werd iedereen naar het lokaal geleid.

## De Challenge: Survival of the Shippest

Kevin Henri was mijn teamgenoot waarmee ik deze opdracht mocht uitvoeren. Onze opdracht had een duidelijke titel: **“Survival of the Shippest”**. We kregen de rol van kapitein van een ruimteschip en moesten, gewapend met onze **Java-kennis**, ontsnappen uit de greep van het moederschip en onze weg vinden naar een nieuwe, bewoonbare planeet.

Tijdens deze missie moesten we:
- Asteroïden ontwijken,
- Conflicten tussen bemanningsleden beheren,
- Ons ruimteschip onderhouden en herstellen na schade,
- En tegelijk proberen sneller te zijn dan de andere teams.

Het was een combinatie van creatief probleemoplossend denken en technische skills. De game-logica moesten we zelf implementeren en uitbreiden, waardoor we al snel helemaal in onze code zaten.

Na een korte briefing doken we meteen in het project. In de voormiddag werkten we vooral aan het opzetten van de basis: hoe reageert het schip op gevaren, hoe behandelen we interne gebeurtenissen zoals brandstoftekort of conflicten aan boord? Op het einde van de voormiddag konden we onze code een eerste keer testen. Daarna was het tijd voor de lunch en een korte wandeling in de zoo van Antwerpen.

In de namiddag programeerden we verder aan ons project en mochten onze oplossing nog eens met de andere groepen aan een test onderwerpen. Tegen het einde van de namiddag leverden we ons eindresultaat in en moesten we zoals iedereen een presentatie geven. Tijdens de demo’s zagen we hoe elk team een eigen creatieve invulling had gegeven aan de opdracht. Sommige kozen voor een agressieve strategie, anderen speelden eerder defensief. Het was inspirerend om te zien hoeveel verschillende oplossingen er mogelijk waren.

## Afsluiting
Na de presentatie was er nog de mogelijkheid om te netwerken en mochten we genieten van een uitgebreid buffet. Daarna werden er ook nog leuke prijzen voor iedere opdracht uitgereikt. Hoewel wij zelf niet in de prijzen vielen, was Howest wel goed vertegenwoordigd op het podium.

Tegen 21:00 kwamen we terug aan in Brugge, na een lange maar leerzame en toffe dag!.
